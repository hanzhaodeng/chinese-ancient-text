{"name":"尉缭子","description":"《子》是中国古代的一部重要的兵书。《尉缭子》一书，对于它的作者、成书年代以及性质归属历代都颇有争议。一说《尉缭子》的作者是魏惠王时的隐士，一说为秦始皇时的大梁人尉缭。一般署名是尉缭子。最早著录于《汉书·艺文志》，书中杂家类著录《尉缭》29篇，兵形势家类著录《尉缭》31篇。1972年在山东临沂银雀山汉墓出土了《尉缭子》残简，说明此书在西汉已流行，一般认为成书于战国时代。","articles":[{"title":"天官","content":["梁惠王问尉缭子曰：“黄帝刑德，可以百胜，有之乎？”","尉缭子对曰：“刑以伐之，德以守之，非所谓天官时日阴阳向背也。黄帝者，人事而已矣。何者？今有城，东西攻不能取，南北攻不能取，四方岂无顺时乘之者耶？然不能取者，城高池深，兵器备具，财谷多积，豪士一谋者也。若城下池浅守弱，则取之矣。由是观之，天官时日不若人事也。","（案）［按］天官曰：‘背水陈为绝（纪）［地］，向阪陈为废军。’武王伐纣，背济水向山阪而陈，以二万二千五百人，击纣之亿万而灭商，岂纣不得天官之陈哉？楚将公子心与齐人战，时有彗星出，柄在齐。柄所在胜，不可击。公子心曰：‘彗星何知！以彗斗者，固倒而胜焉。’明日与齐战，大破之。黄帝曰：‘先神先鬼，先稽我智。’谓之天（时）［官］，人事而已。”"]},{"title":"兵谈","content":["量土地肥墝而立邑建城。［以城］称地，以（城）［地］称人，以人称粟。三相称，则内可以固守，外可以战胜。战胜于外，（备主）［福生］于内，胜（备）［福］相应，犹合符节，无异故也。","治兵者，若秘于地，若邃于天，生于无。故（关）［开］之，大不窕；［关之，］小不恢。明乎禁舍开塞，民流者亲之，地不任者任之。夫土广而任则国富，民众而（治）［制］则国治。富治者，（民）［车］不发轫，（车）［甲］不出（暴）［櫜］，而威制天下。故曰：“兵胜于朝廷。”","不暴甲而胜者，主胜也。陈而胜者，将胜也。兵起，非可以忿也。见胜则兴，不见胜则止。患在百里之内，不起一日之师；患在千里之内，不起一月之师；患在四海之内，不起一岁之师。","将者，上不制于天，下不制于地，中不制于人。宽不可激而怒，清不可事以财。夫心狂、目盲、耳聋，以三悖率人者，难矣。","兵之所及，羊肠亦胜，锯齿亦胜，缘山亦胜，入谷亦胜，方亦胜，圆亦胜。重者如山如林，如江如河；轻者如炮如燔［，如漏如溃］。如垣压之，如云覆之，令之聚不得以散，散不得以聚，左不得以右，右不得以左。兵如总木，弩如羊角。人人无不腾陵张胆，绝乎疑虑，堂堂决而去。"]},{"title":"制谈","content":["凡兵，制必先定。制先定则士不乱，士不乱则形乃明。金鼓所指，则百人尽斗。陷行乱陈，则千人尽斗。覆军杀将，则万人齐刃。天下莫能当其战矣。","古者，士有什伍，车有偏列。鼓鸣旗麾，先登者未尝非多力国士也，先死者［亦］未尝非多力国士［也］。损敌一人而损我百人，此资敌而伤我甚焉，世将不能禁。征役分军而逃归，或临战自北，则逃伤甚焉，世将不能禁。杀人于百步之外者，弓矢也。杀人于五十步之内者，矛戟也。将已鼓，而士卒相嚣，拗矢折矛抱戟，利后发。战有此数者，内自败也，世将不能禁。士失什伍，车失偏列，奇兵捐将而走，大众亦走，世将不能禁。夫将能禁此四者，则高山陵之，深水绝之，坚陈犯之。不能禁此四者，犹亡舟楫绝江河，不可得也。","民非乐死而恶生也，号令明，法制审，故能使之前。明赏于前，决罚于后，是以发能中利，动则有功。（今）［令］百人一卒，千人一司马，万人一将，以少诛众，以弱诛强。试听臣言其术，足使三军之众诛一人无失刑。父不敢舍子，子不敢舍父，况国人乎？一贼杖剑击于市，万人无不避之者，臣谓非一人之独勇，万人皆不肖也。何则？必死与必生，固不侔也。听臣之术，足使三军之众为一死贼，莫当其前，莫随其后，而能独出独入焉。独出独入者，王霸之兵也。","有提十万之众，而天下莫当者谁？曰桓公也。有提七万之众，而天下莫当者谁？曰吴起也。有提三万之众，而天下莫当者谁？曰武子也。今天下诸国士，所率无不及二十万众者，然不能济功名者，不明乎禁舍开塞也。明其制，一人胜之，则十人亦以胜之也。十人胜之，则百千万人亦以胜之也。故曰：便吾器用，养吾武勇，发之如鸟击，如赴千仞之溪。","今国被患者，以重宝出聘，以爱子出质，以地界出割，得天下助卒。名为十万，其实不过数万尔。其兵来者，无不谓其将曰：“无为天下先战。”其实不可得而战也。","量吾境内之民，无伍莫能正矣。经制十万之众，而王必能使之衣吾衣，食吾食。战不胜，守不固者，非吾民之罪，内自致也。天下诸国助我战，犹良骥騄耳之驶，彼驽马鬐兴角逐，何能绍吾气哉？吾用天下之用为用，吾制天下之制为制。修吾号令，明吾刑赏，使天下非农无所得食，非战无所得爵，使民扬臂争出农战，而天下无敌矣。故曰：发号出令，信行国内。","民言有可以胜敌者，毋许其空言，必试其能战也。视人之地而有之，分人之民而畜之，必能内有其贤者也。不能内有其贤而欲有天下，必覆军杀将。如此，虽战胜而国益弱，得地而国益贫，由国中之制弊矣。"]},{"title":"战威","content":["凡兵，有以道胜，有以威胜，有以力胜。讲武料敌，使敌之气失而师散，虽形全而不为之用，此道胜也。审法制，明赏罚，便器用，使民有必战之心，此威胜也。破军杀将，乘闉发机，溃众夺地，成功乃返，此力胜也。王侯如此，［所］以三胜者毕矣。","夫将（卒）［之］所以战者，民也；民之所以战者，气也。气实则斗，气夺则走。刑（如）未加，兵未接，而所以夺敌者五：一曰庙胜之论，二曰受命之论，三曰逾垠之论，四曰深沟高垒之论，五曰举陈加刑之论。此五者，先料敌而后动，是以击虚夺之也。","善用兵者，能夺人而不夺于人。夺者，心之机也。令者，一众心也。众不审则数变，数变则令虽出众不信矣。故令之法，小过无更，小疑无申。故上无疑令，则众不二听；动无疑事，则众不二志。","［古率民者，］未有不信其心，而能得其力者［也］；未有不得其力，而能致其死战者也。故国必有礼［信］亲爱之义，则可以饥易饱；国必有孝慈廉耻之俗，则可以死易生。古者率民，必先礼信而后爵禄，先廉耻而后刑罚，先亲爱而后律其身。故战者必本乎率身以励众士，如心之使四（支）［肢］也。志不励，则士不死节；士不死节，则众不战。励士之道，民之生不可不厚也；爵列之等，死丧之（亲）［礼］，民之所营，不可不显也。必（也）因民所生而制之，因民所（荣）［营］而显之，田禄之实，饮食之（亲）［粮］，乡里相劝，死（生）［丧］相救，兵役相从，此民之所励也。使什伍如亲戚，卒伯如朋友，止如堵墙，动如风雨，车不结辙，士不旋踵，此本战之道也。","地所以养民也，城所以守地也，战所以守城也。故务耕者民不饥，务守者地不危，务战者城不围。三者，先王之本务［也］。本务［者］，兵最急（本者）。故先王专于兵，有五焉：委积不多则士不行，赏禄不厚则民不劝，武士不选则众不强，备用不便则力不壮，刑赏不中则众不畏。务此五者，静能守其所（固）［有］，动能成其所欲。夫以居攻出，则居欲重，阵欲坚，发欲毕，（阙）［斗］欲齐。","王国富民，霸国富士，仅存之国富大夫，亡国富仓府，（所）［是］谓上满下漏，患无所救。故曰：举贤任能，不时日而事利；明法审令，不卜筮而事吉；贵功养劳，不祷祠而得福。又曰：天时不如地利，地利不如人和。圣人所贵，人事而已。","夫勤劳之师，将（不）［必］先己。暑不张盖，寒不重衣，险必下步，军井成而后饮，军食熟而后饭，军垒成而后舍，劳佚必以身同之。如此，师虽久而不老不弊。"]},{"title":"攻权","content":["兵以静（胜国）［固］，以专胜。力分者弱，心疑者背。夫力弱，故进退不豪，纵敌不（禽）［擒］。将吏士卒，动静一身。心（既）疑［必］背，则计决而不动，动决而不禁。异口虚言，将无修容，卒无常试，发攻必衄。是谓疾陵之兵，无足与斗。","将帅者，心也；群下者，支节也。其心动以诚，则支节必力；其心动以疑，则支节必背。夫将不心制，卒不节动，虽胜，幸胜也，非攻权也。","夫民无两畏也。畏我侮敌，畏敌侮我，见侮者败，立威者胜。凡将能其道者，吏畏其将也；吏畏其将者，民畏其吏也；民畏其吏者，敌畏其民也。是故知胜败之道者，必先知畏侮之权。","夫不爱说其心者，不我用也；不严畏其心者，不我举也。爱在下顺，威在上立。爱故不二，威故不犯。 故善将者，爱与威而已。","战不必胜，不可以言战；攻不必拔，不可以言攻。不然，虽刑赏不足信也。信在期前，事在未兆。故众已聚不虚散，兵已出不徒归，求敌若求亡子，击敌若救溺人。（分）［囚］险者无战心，（挑）［佻］战者无全气，斗战者无胜兵。","凡挟义而战者，（应）［贵从］我起；争私结怨，（应）［贵以］不得已；怨结（虽）［难］起，待之贵后。故争必当待之，息必当备之。","兵有胜于朝廷，有胜于原野，有胜于市井。斗则［得，服则］失，幸以不败，此不意彼惊惧而曲胜之也。曲胜，言非全也。非全胜者，无权名。故明主战攻［之］日，合鼓合［角］，节以兵刃，不求胜而胜也。","兵有去备彻威而胜者，以其有法故也。有器用之早定也，其应敌也周，其总率也极。故五人而伍，十人而什，百人而卒，千人而率，万人而将，已（用）［周］已极。其朝死则朝代，暮死则暮代。权敌审将，而后举兵。","故凡集兵千里者旬日，百里者一日，必集敌境。卒聚将至，深入其地，错绝其道，栖其大城大邑，使之登城逼危，男女数重，各逼地形，而攻要塞。据一城邑而数道绝，从而攻之。敌将帅不能信，吏卒不能和，刑有所不从者，则我败之矣。敌救未至，而一城已降。","津梁未发，要塞未修，城险未设，渠答未张，则虽有城无守矣。远堡未入，戍客未归，则虽有人无人矣。六畜未聚，五谷未收，财用未敛，则虽有资无资矣。夫城邑空虚而资尽者，我因其虚而攻之。法曰：“独出独入，敌不接刃而致之。”此之谓也。"]},{"title":"守权","content":["凡守者，进不郭（围）［圉］，退不亭障，以御战，非善者也。豪杰雄俊，坚甲利兵，劲弩（疆）［强］矢，尽在郭中，乃收窖廪，毁拆而入保，令客气十百倍，而主之气不半焉。敌攻者，伤之甚也。然而世将弗能知。","夫守者，不失险者也。守法：城一丈，十人守之，工食不与焉。出者不守，守者不出。一而当十，十而当百，百而当千，千而当万。故为城郭者，非特费于民聚土壤也，诚为守也。千丈之城，则万人之守。池深而广，城坚而厚，士民备，薪食给，弩坚矢强，矛戟称之，此守法也。","攻者不下十余万之众，其有必救之军者，则有必守之城；无必救之军者，则无必守之城。若彼［城］坚而救诚，则愚夫愚妇无不蔽城尽资血城者。期年之城，守余于攻者，救余于守者。若彼城坚而救不诚，则愚夫愚妇无不守陴而泣下，此人之常情也。遂发其窖廪救抚，则亦不能止矣。必鼓其豪杰雄俊，坚甲利兵，劲弩强矢并于前，（分历）［幺么］毁瘠者并于后。","十万之军顿于城下，救必开之，守必出之。（据出）［出据］要塞，但救其后，无绝其粮道，中外相应。此救而示之不诚。［示之不诚，］则倒敌而待之者也。后其壮，前其老，彼敌无前，守不得而止矣。此守权之谓也。"]},{"title":"十二陵","content":["威在于不变；惠在于因时；机在于应事；战在于治气；攻在于意表；守在于外饰；无过在于度数；无（因）［困］在于豫备；慎在于畏小；智在于治大；除害在于敢断；得众在于下人。","悔在于任疑；孽在于屠戮；偏在于多私；不祥在于恶闻己过；不度在于竭民财；不明在于受间；不实在于轻发；固陋在于离贤；祸在于好利；害在于亲小人；亡在于无所守；危在于无号令。"]},{"title":"武议","content":["凡兵，不攻无过之城，不杀无罪之人。夫杀人之父兄，利人之货财，臣妾人之子女，此皆盗也。故兵者，所以诛暴乱禁不义也。兵之所加者，农不离其田业，贾不离其肆宅，士大夫不离其官府，由其武议在于一人，故兵不血刃而天下亲焉。","万乘农战，千乘救守，百乘事养。农战不外索权，救守不外索助，事养不外索资。夫出不足战，入不足守者，治之以市。市者，所以（外）［给］战守也。万乘无千乘之助，必有百乘之市。","凡诛［赏］者，所以明武也。杀一人而三军震者，杀之；（杀）［赏］一人而万人喜者，（杀）［赏］之。杀之贵大，赏之贵小。当杀而虽贵重必杀之，是刑上究也；赏及牛童马圉者，是赏下流也。夫能刑上究、赏下流，此将之武也，故人主重将。","夫将，提鼓挥桴，临难决战。接兵角刃，鼓之而当，则赏功立名；鼓之而不当，则身死国亡。是存亡安危，在于桴端，奈何无重将也。夫提鼓挥桴，接兵角刃，居以武事成功者，臣以为非难也。","古人曰：“无蒙冲而攻，无渠答而守，是谓无善之军。”视无见，听无闻，由国无市也。夫市也者，百货之官也。市贱卖贵，以限士人。人食粟一斗，马食（粟）［菽］三斗，人有饥色，马有瘠形，何也？市有所出，而官无主也。夫提天下之节制，而无百货之官，无谓其能战也。","起兵，直使甲冑生虮［虱］者，必为吾所效用也。鸷鸟逐雀，有袭人之怀，入人之室者，非出生［也］，后有惮也。","太公望年七十，屠牛朝歌，卖食盟津，过七年余而主不听，人人（之谓）［谓之］狂夫也。及遇文王，则提三万之众，一战而天下定。非武议，安得此合也。故曰：“良马有策，远道可致；贤士有合，大道可明。”","武王伐纣，师渡盟津，右旄左钺，死士三百，战士三万。纣之陈亿万，飞廉、恶来，身先戟斧，陈开百里。武王不罢市民，兵不血刃，而［克］商诛纣。无祥异也，人事修不修而然也。今世将考孤虚，占咸池，合龟兆，视吉凶，观星辰风云之变，欲以成胜立功，臣以为难。","夫将者，上不制于天，下不制于地，中不制于人。故兵者，凶器也；争者，逆德也。将者，死官也。故不得已而用之。　　无天于上，无地于下，无主于后，无敌于前。一人之兵，如狼如虎，如风如雨，如雷如霆，震震冥冥，天下皆惊。","胜兵似水。夫水，至柔弱者也，然所触，丘陵必为之崩，无异也，性专而触诚也。今以莫邪之利，犀兕之坚，三军之众，有所奇正，则天下莫当其战矣。故曰：举贤用能，不时日而事利；明法审令，不占筮而获吉；贵功养劳，不祷祠而得福。又曰：天时不如地利，地利不如人和。古之圣人，谨人事而已。","吴起与秦战， 舍不平陇亩，朴樕盖之，以蔽霜露。如此何也？不自高人故也。乞人之死不索尊，竭人之力不责礼。故古者，甲冑之士不拜，示人无已烦也。夫烦人而欲乞其死、竭其力，自古至今未尝闻矣。","将受命之日忘其家，张军宿野忘其亲，援（抱）［桴］而鼓忘其身。吴起临战，左右进剑。起曰：“将专主旗鼓尔，临难决疑，挥兵指刃，此将事也。一剑之任，非将事也。”三军成行，一舍而后成三舍，三舍之余，如决川源。望敌在前，因其所长而用之。敌白者垩之，赤者赭之。","吴起与秦战，未合，一夫不胜其勇，前获双首而还。吴起立斩之。军吏谏曰：“此材士也，不可斩。”起曰：“材士则是也，非吾令也。”斩之。"]},{"title":"将理","content":["凡将，理官也，万物之主也，不私于一人。夫能无（移）［私］于一人，故万物至而制之，万物至而命之。","君子不救囚于五步之外，虽钩矢射之，弗追也。故善审囚之情，不待箠楚，而囚之情可毕矣。笞人之背，灼人之胁，束人之指，而讯囚之情，虽国士有不胜其酷而自诬矣。","今世谚云：“千金不死，百金不刑。”试听臣之言、行臣之术，虽有尧舜之智，不能（关）［开］一言；虽有万金，不能用一铢。","今夫（决狱）［系者］，小圄不下十数， 中圄不下百数，大圄不下千数。十人联百人之事，百人联千人之事，千人联万人之事。所联之者，亲戚兄弟也，其次婚姻也，其次知识故人也。是农无不离［其］田业，贾无不离［其］肆宅，士大夫无不离［其］官府。如此关联良民，皆囚之情也。兵法曰：“十万之师出，日费千金。”今良民十万而联于（囚）［囹］圄，上不能省，臣以为危也。"]},{"title":"原官","content":["官者，事之所主，为治之本也。制者，职分四民，治之分也。贵爵富禄必称，尊卑之体也。好善罚恶，正比法，会计民之具也。均（井地）［地分］，节赋敛，取与之度也。程工人，备器用，匠工之功也。分地塞要，殄怪禁淫之事也。","守法稽断，臣下之节也。明法稽验，主上之操也。明主守，等轻重，臣主之权也。明赏赉，严诛责，止奸之术也。审开塞，守一道，为政之要也。下达上通，至聪之听也。知国有无之数，用其仂也。知彼弱者，强之体也。知彼动者，静之决也。官分文武，惟王之二术也。","俎豆同制，天子之会也。游说（开）［间］谍无自入，正议之术也。诸侯有谨天子之礼，君民继世，承王之命也。更（造）［号］易常，违王明德，故礼得以伐也。","官无事治，上无庆赏，民无狱讼，国无商贾，何王之至！明举上达，在王垂听也。"]},{"title":"治本","content":["凡治人者何？曰：非五谷无以充腹，非丝麻无以盖形。故充腹有粒，盖形有缕。","夫在芸耨，妻在机杼，民无二事，则有积蓄。夫无雕文刻镂之事，女无绣饰纂组之作。木器液，金器腥。圣人饮于土，食于土，故埏埴以为器，天下无费。","今也，金木之性不寒而衣绣饰，马牛之性食草饮水而给菽粟。是治失其本，而宜设之制也。春夏夫出于南亩，秋冬女练［于］布帛，则民不困。今短褐不蔽形，糟糠不充腹，失其治也。古者，土无肥硗，人无勤惰，古人何得，而今人何失邪？耕有不终亩，织有日断机，而奈何寒饥！盖古治之行，今治之止也。","夫谓治者，使民无私也。民无私，则天下为一家，而无私耕私织。共寒其寒，共饥其饥。故如有子十人，不加一饭；有子一人，不损一饭。焉有喧呼酖酒以败善类乎？民相轻佻，则欲心（与）［兴］，争夺之患起矣。横生于一夫，则民私饭有储食，私用有储财。民一犯禁，而拘以刑治，乌有以为人上也。善政执其制，使民无私。为下不敢私，则无为非者矣。反本缘理，出乎一道，则欲心去，争夺止，囹圄空，野充粟多，安民怀远，外无天下之难，内无暴乱之事，治之至也。","苍苍之天，莫知其极。帝王之君，谁为法则？往世不可及，来世不可待，求己者也。","所谓天子者四焉：一曰神明，二曰垂光，三曰洪叙，四曰无敌。此天子之事也。","野物不为牺牲，杂学不为通儒。","今说者曰：“百里之海，不能饮一夫；三尺之泉，足止三军渴。”臣谓：欲生于无度，邪生于无禁。太上神化，其次因物，其下在于无夺民时，无损民财。夫禁必以武而成，赏必以文而成。"]},{"title":"战权","content":["兵法曰：“千人而成权，万人而成武。”权先加人者，敌不力交；武先加人者，敌无威接。故兵贵先，胜于此，则胜彼矣；弗胜于此，则弗胜彼矣。","凡我往则彼来，彼来则我往，相为胜败，此战之理然也。夫精诚在乎神明，战（楹）［权］在乎道之所极。有者无之，无者有之，安所信之。","先王之所传闻者，任正去诈，存其慈顺，决无留刑。故知道者，必先图不知止之败，恶在乎必往有功。轻进而求战，敌复图止，我往而敌制胜矣。故兵法曰：“求而从之，见而加之，主人不敢当而陵之，必丧其权。”","凡夺者无气，恐者不（守可）［可守］，败者无人，兵无道也。意往而不疑则从之，夺敌而无败则加之，明视而高居则威之，兵道极矣。","其言无谨，偷矣；其陵犯无节，（被）［破］矣。水溃雷击，三军乱矣。必安其危，去其患，以智决之。高之以廊庙之（谕）［论］，重之以受命之论，锐之以逾垠之论，则敌国可不战而服。"]},{"title":"重刑令","content":["夫将自千人以上，有战而北，守而降，离地逃众，命曰“国贼”。身戮家残，去其籍，发其坟墓，暴其骨于市，男女公于官。自百人（已）［以］上，有战而北，守而降，离地逃众，命曰“军贼”。身死家残，男女公于官。使民内畏重刑，则外轻敌。故先王明制度于前，重威刑于后。刑重则内畏，内畏则外坚矣。"]},{"title":"伍制令","content":["军中之制，五人为伍，伍相保也；十人为什，什相保也；五十为属，属相保也；百人为闾，闾相保也。伍有干令犯禁者，揭之，免于罪；知而弗揭，全伍有诛。什有干令犯禁者，揭之，免于罪；知而弗揭，全什有诛。属有干令犯禁者，揭之，免于罪；知而弗揭，全属有诛。闾有干令犯禁者，揭之，免于罪；知而弗揭，全闾有诛。","吏自什长以上，至左右将，上下皆相保也。有干令犯禁者，揭之，免于罪；知而弗揭者，皆与同罪。","夫什伍相结，上下相联，无有不得之奸，无有不揭之罪。父不得以私其子，兄不得以私其弟，而况国人聚舍同食，乌能以干令相私者哉！"]},{"title":"分塞令","content":["中军、左、右、前、后军，皆有（地分）［分地］，方之以行垣，而无通其交往。将有分地，帅有分地，伯有分地，皆营其沟域，而明其塞令。使非百人无得通。非其百人而入者 ，伯诛之；伯不诛，与之同罪。","军中纵横之道，百有二十步而立一府柱，量人与地，柱道相望，禁行清道。非将吏之符节，不得通行。采薪（之）［刍］牧者，皆成行伍；不成行伍者，不得通行。吏属无节，士无伍者，横门诛之。 逾分干地者，诛之。故内无干令犯禁，则外无不获之奸。"]},{"title":"束伍令","content":["束伍之令曰：五人为伍，共一符，收于将吏之所。亡伍而得伍，当之；得伍而不亡，有赏，亡伍不得伍，身死家残。亡长得长，当之；得长不亡，有赏，亡长不得长，身死家残；复战得首长，除之。亡将得将，当之；得将不亡，有赏，亡将不得将，坐离地遁逃之法。","战诛之法曰：什长得诛十人，伯长得诛什长，千人之将得诛百人之长，万人之将得诛千人之将，左、右将军得诛万人之将，大将军无不得诛。"]},{"title":"经卒令","content":["经卒者，以经令分之为三分焉：左军苍旗，卒戴苍羽；右军白旗，卒戴白羽；中军黄旗，卒戴黄羽。","卒有五章：前一行苍章，次二行赤章，次三行黄章，次四行白章，次五行黑章。次以经卒，亡章者有诛。前一五行，置章于首；次二五行，置章于项；次三五行，置章于胸；次四五行，置章于腹；次五五行，置章于腰。如此，卒无非其吏，吏无非其卒。见非而不（诰）［诘］，见乱而不禁，其罪如之。","鼓行交斗，则前行进为犯难，后行（进）［退］为辱众。逾五行而前者有赏，逾五行而后者有诛。所以知进退先后，吏卒之功也。故曰：“鼓之，前如雷霆，动如风雨，莫敢当其前，莫敢蹑其后。”言有经也。"]},{"title":"勒卒令","content":["金、鼓、铃、旗，四者各有法。鼓之则进，重鼓则击。金之则止，重金则退。铃，传令也。旗，麾之左则左，麾之右则右。奇兵则反是。一鼓一击而左，一鼓一击而右。一步一鼓，步鼓也。十步一鼓，趋鼓也 。音不绝，鹜鼓也。商，将鼓也。角，帅鼓也。小鼓，伯鼓也。三鼓同，则将、帅、伯其心一也。奇兵则反是。鼓失次者有诛，（讙）［喧 ］哗者有诛，不听金、鼓、铃、旗而动者有诛。","百人而教战，教成，合之千人；千人教成，合之万人；万人教成，合之三军。三军之众，有分有合，为大战之法，教成，试之以阅。","方亦胜，圆亦胜，错邪亦胜，临险亦胜。敌在山，缘而从之；敌在渊，没而从之。求敌若求亡子，从之无疑，故能败敌而制其命。","夫蚤决先（敌）［定］，若计不先定，虑不蚤决，则进退不定，疑生必败。故正兵贵先，奇兵贵后，或先或后，制敌者也。","世将不知法者，专命而行，先击而勇，无不败者也。其举有疑而不疑，其往有信而不信，其致有迟疾而不迟疾。是三者，战之累也。"]},{"title":"将令","content":["将军受命，君必先谋于庙，行令于廷，君身以斧钺授将，曰：“左、右、中军皆有分职，若逾分而上请者死。军无二令，二令者诛，留令者诛，失令者诛。”","将军告曰：“出国门之外，期日中，设营表，置辕门。期之，如过时，则坐法。”","将军入营，即闭门清道，有敢行者诛，有敢高言者诛，有敢不从令者诛。"]},{"title":"踵军令","content":["所谓踵军者，去大军百里，期于会地，为三日熟食，前军而行。为战，合之表，合表乃起。踵军飨士，使为之战势，是谓趋战者也。","兴军者，前踵军而行，合表乃起。去大军一倍其道，去踵军百里，期于会地，为六日熟食，使为战备。","分卒据要害，战利则追北，按兵而趋之。","踵军遇有还者，诛之。所谓诸将之兵在四奇之内者胜也。","兵有什伍，有分有合，豫为之职，守要塞关梁而分居之。战，合表起，即皆会也。大军为计日之食，起，战具无不及也。令行而起，不如令者有诛。","凡称分塞者，四境之内，当兴军踵军既行，则四境之民无得行者。奉王之军命，授持符节，名为顺职之吏。非顺职之吏而行者，诛之。战，合表起，顺职之吏乃行，用以相参 。故欲战，先安内也。"]},{"title":"兵教上","content":["兵之教令，分营居陈，有非令而进退者，加犯教之罪。前行者，前行教之；后行者，后行教之；左行者，左行教之；右行者，右行教之。教举五人，其甲首有赏。弗教，如犯教之罪。罗地者，自揭其伍。伍内互揭之，免其罪。","凡伍临陈，若一人有不进死于敌，则教者如犯法者之罪。凡什保什，若亡一人，而九人不尽死于敌，则教者如犯法者之罪。自什己上至于裨将，有不若法者，则教者如犯法者之罪。凡明刑罚，正劝赏，必在乎兵教之法。","将异其旗，卒异其章。左军章左肩，右军章右肩，中军章胸前，书其章曰：“某甲某士”。前后章各五行，尊章置首上，其次差降之。","伍长教其四人，以板为鼓，以瓦为金，以竿为旗。击鼓而进，低旗则趋，击金而退。麾而左之，麾而右之，金鼓俱击而坐。伍长教成，合之什长。什长教成，合之卒长。卒长教成，合之伯长。伯长教成，合之兵尉。兵尉教成，合之裨将。裨将教成，合之大将。大将教之，陈于中野，置大表三，百步而一。既陈，去表百步而决，百步而趋，百步而鹜。习战以成其节，乃为之赏法。","自尉吏而下，尽有旗。战胜得旗者，各视其所得之爵，以明赏劝之心。战胜在乎立威，立威在乎戮力，戮力在乎正罚。正罚者，所以明赏也。","令民背国门之限，决生死之分，教之死而不疑者，有以也。令守者必固，战者必斗；奸谋不作，奸民不语；令行无变，兵行无猜；轻者若霆，奋敌若惊。举功别德，明如白黑，令民从上令，如四肢应心也。","前军绝行乱陈，破坚如溃者，有以也。此之谓兵教，所以开封疆，守社稷，除患害，成武德也。"]},{"title":"兵教下","content":["臣闻人君有必胜之道，故能并兼广大，以一其制度，则威加天下。有十二焉：一曰连刑，谓同罪保伍也；二曰地禁，谓禁止行道，以网外奸也；三曰全军，谓甲首相附，三五相同，以结其联也；四曰开塞，谓分地以限，各死其职而坚守也；五曰分限，谓左右相禁，前后相待，垣车为固，以逆以止也；六曰号别，谓前列务进，以别其后者，不得争先登不次也；七曰五章，谓彰明行列，始卒不乱也；八曰全曲，谓曲折相从，皆有分部也；九曰金鼓，谓兴有功，致有德也；十曰陈车，谓接连前矛，马冒其目也；十一曰死士，谓众军之中有材力者，乘于战车，前后纵横，出奇制敌也；十二曰力卒，谓经旗全曲，不麾不动也。此十二者教成，犯令不舍。兵弱能强之，主卑能尊之，令弊能起之，民流能亲之，人众能治之，地大能守之。国车不出于阃，组甲不出于橐，而威服天下矣。","兵有五致：为将忘家，逾垠忘亲，指敌忘身，必死则生，急胜为下。百人被刃，陷行乱陈；千人被刃，擒敌杀将；万人被刃，横行天下。","武王问太公望曰：“吾欲少间而极用人之要。”望对曰：“赏如山，罚如溪。太上无过，其次补过。使人无得私语，诸罚而请不罚者死，诸赏而请不赏者死。”","伐国必因其变。示之财以观其穷，示之弊以观其病，上乖者下离，若此之类，是伐之因也。","凡兴师，必审内外之权，以计其去。兵有备阙，粮食有余不足，校所出入之路，然后兴师伐乱，必能入之。","地大而城小者，必先收其地；城大而地窄者，必先攻其城；地广而人寡者，则绝其阨；地狭而人众者，则筑大堙以临之。无丧其利，无夺其时，宽其政，夷其业，救其弊，则足施天下。","今战国相攻，大伐有德。自伍而两，自两而师，不一其令。率俾民心不定，徒尚骄侈，谋患辨讼，吏究其事，累且败也。日暮路远，还有挫气；师老将贪，争掠易败。","凡将轻、垒卑、众动，可攻也。将重、垒高、众惧，可围也。凡围，必开其小利，使渐夷弱，则节吝有不食者矣。众夜击者，惊也；众避事者，离也；待人之救，期战而蹙，皆心失而伤气也。伤气败军，曲谋败国。"]},{"title":"兵令上","content":["兵者，凶器也；争者，逆德也。事必有本，故王者伐暴乱，本仁义焉。战国则以立威抗敌相图，而不能废兵也。","兵者，以武为植，以文为种。武为表，文为里。能审此二者，知胜败矣。文所以视利害、辨安危；武所以犯强敌、力攻守也。","专一则胜，离散则败。陈以密则固，锋以疏则达。卒畏将甚于敌者胜，卒畏敌甚于将者败。所以知胜败者，称将于敌也。敌与将，犹权衡焉。","安静则治，暴疾则乱。出卒陈兵有常令，行伍疏数有常法，先后之次有适宜。常令者，非追北袭邑攸用也。前后不次，则失也。乱先后，斩之。","常陈皆向敌，有内向，有外向，有立陈，有坐陈。夫内向，所以顾中也；外向，所以备外也。立陈，所以行也；坐陈，所以止也。立坐之陈，相参进止，将在其中。坐之兵剑斧，立之兵戟弩，将亦居中。","善御敌者，正兵先合，而后扼之，此必胜之术也。","陈之斧钺，饰之旗章，有功必赏，犯令必死。存亡死生，在桴之端。虽天下有善兵者，莫能御此矣。","矢射未交，长刃未接，前噪者谓之虚，后噪者谓之实，不噪者谓之秘。虚、实、［秘］者，兵之体也。"]},{"title":"兵令下","content":["诸去大军为前御之备者，边县列候，相去三、五里。 闻大军为前御之备，战则皆禁行，所以安内也。","内卒出戍，令将吏授旗鼓戈甲。发日，后将吏及出县封界者，以坐后戍法。兵戍边一岁，遂亡不候代者，法比亡军。父母妻子知之，与同罪；弗知，赦之。卒后将吏而至大将所一日，父母妻子 尽同罪。卒逃归至家一日，父母妻子弗捕执及不言，亦同罪。","诸战而亡其将吏者，及将吏弃卒独北者，尽斩之。前吏弃其卒而北，后吏能斩之而夺其卒者，赏。军无功者，戍三岁。","三军大战，若大将死，而从吏五百人以上不能死敌者斩，大将左右近卒在陈中者皆斩，余士卒有军功者夺一级 ，无军功者戍三岁。战亡伍人，及伍人战死不得其尸，同伍尽夺其功，得其尸，罪皆赦。","军之利害，在国之名实。今名在官，而实在家，官不得其实，家不得其名。聚卒为军，有空名而无 实，外不足以御敌，内不足以守国，此军之所以不给，将之所以夺威也。","臣以谓卒逃归者，同舍伍人及吏罚入粮为饶，名为军实，是有一军之名，而有二实之出。国内空虚，自竭民岁，曷以免奔北之祸乎？今以法止逃归、禁亡军，是兵之一胜也。什伍相联，及战斗 ，则卒吏相救，是兵之二胜也。将能立威，卒能节制，号令明信，攻守皆得，是兵之三胜也。","臣闻古之善用兵者，能杀士卒之半，其次杀其十三，其下杀其十一。能杀其半者，威加海内；杀其十三者，力加诸侯；杀其十一者，令行士卒。故曰：百万之众不用命，不如万人之斗也 ；万人之斗［不用命］，不如百人之奋也。赏如日月，信如四时，令如斧钺，（制）［利］如干将，士卒不用命者，未之有也。"]}]}