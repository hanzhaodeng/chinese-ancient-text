{"name":"孝经","description":"《孝经》中国古代儒家的伦理学著作。传说是孔子自作，但南宋时已有人怀疑是出于后人附会。清代纪昀在《四库全书总目》中指出，该书是孔子“七十子之徒之遗言”，成书于秦汉之际。自西汉至魏晋南北朝，注解者及百家。现在流行的版本是唐玄宗李隆基注，宋代邢昺疏。全书共分18章。","articles":[{"title":"开宗明义","content":["仲尼居，曾子侍。子曰：「先王有至德要道，以顺天下，民用和睦，上下无 怨。汝知之乎？」曾子避席曰：「参不敏，何足以知之？」子曰：「夫孝，德之本也，教之所由生也。复坐，吾语汝。身体发肤，受之父母，不敢毁伤，孝之始也。立身行道，扬名于后世，以显父母，孝之终也。夫孝，始于事亲，中于事君，终于立身。《大雅》云：『无念尔祖，聿修厥德。』」"]},{"title":"天子","content":["子曰：「爱亲者，不敢恶于人；敬亲者，不敢慢于人。爱敬尽于事亲，而德 教加于百姓，刑于四海。盖天子之孝也。《甫刑》云：『一人有庆，兆民赖之。』」"]},{"title":"诸侯","content":["在上不骄，高而不危；制节谨度，满而不溢。高而不危，所以长守贵也。满 而不溢，所以长守富也。富贵不离其身，然后能保其社稷，而和其民人。盖诸侯 之孝也。《诗》云：「战战兢兢，如临深渊，如履薄冰。」"]},{"title":"卿大夫","content":["非先王之法服不敢服，非先王之法言不敢道，非先王之德行不敢行。是故非 法不言，非道不行；口无择言，身无择行。言满天下无口过，行满天下无怨恶。 三者备矣，然后能守其宗庙。盖卿、大夫之孝也。《诗》云：「夙夜匪懈，以事 一人。」"]},{"title":"士","content":["资于事父以事母，而爱同；资于事父以事君，而敬同。故母取其爱，而君取 其敬，兼之者父也。故以孝事君则忠，以敬事长则顺。忠顺不失，以事其上，然 后能保其禄位，而守其祭祀。盖士之孝也。《诗》云：「夙兴夜寐，无忝尔所生。"]},{"title":"庶人","content":["用天之道，分地之利，谨身节用，以养父母，此庶人之孝也。故自天子至于 庶人，孝无终始，而患不及者，未之有也。"]},{"title":"三才","content":["曾子曰：「甚哉，孝之大也！」子曰：「夫孝，天之经也，地之义也，民之行也。天地之经，而民是则之。则天之明，因地之利，以顺天下。是以其教不肃 而成，其政不严而治。先王见教之可以化民也，是故先之以博爱，而民莫遗其亲， 陈之以德义，而民兴行。先之以敬让，而民不争；导之以礼乐，而民和睦；示之以 好恶，而民知禁。《诗》云：『赫赫师尹，民具尔瞻。』」"]},{"title":"孝治","content":["子曰：「昔者明王之以孝治天下也，不敢遗小国之臣，而况于公、侯、伯、子、 男乎？故得万国之欢心，以事其先王。治国者，不敢侮于鳏寡，而况于士民乎？ 故得百姓之欢心，以事其先君。治家者，不敢失于臣妾，而况于妻子乎？故得人 之欢心，以事其亲。夫然，故生则亲安之，祭则鬼享之。是以天下和平，灾害不 生，祸乱不作。故明王之以孝治天下也如此。《诗》云：『有觉德行，四国顺 之。』」"]},{"title":"圣治","content":["曾子曰：「敢问圣人之德，无以加于孝乎？」子曰：「天地之性，人为贵。 人之行，莫大于孝。孝莫大于严父。严父莫大于配天，则周公其人也。昔者，周 公郊祀后稷以配天，宗祀文王于明堂，以配上帝。是以四海之内，各以其职来祭。 夫圣人之德，又何以加于孝乎？故亲生之膝下，以养父母日严。圣人因严以教敬， 因亲以教爱。圣人之教，不肃而成，其政不严而治，其所因者本也。父子之道， 天性也，君臣之义也。父母生之，续莫大焉。君亲临之，厚莫重焉。故不爱其亲 而爱他人者，谓之悖德；不敬其亲而敬他人者，谓之悖礼。以顺则逆，民无则焉。 不在于善，而皆在于凶德，虽得之，君子不贵也。君子则不然，言思可道，行思 可乐，德义可尊，作事可法，容止可观，进退可度，以临其民。是以其民畏而爱 之，则而象之。故能成其德教，而行其政令。《诗》云：『淑人君子，其仪不 忒。』」"]},{"title":"纪孝行","content":["子曰：「孝子之事亲也，居则致其敬，养则致其乐，病则致其忧，丧则致其 哀，祭则致其严。五者备矣，然后能事亲。事亲者，居上不骄，为下不乱，在丑 不争。居上而骄则亡，为下而乱则刑，在丑而争则兵。三者不除，虽日用三牲之养， 犹为不孝也。」"]},{"title":"五刑","content":["子曰：「五刑之属三千，而罪莫大于不孝。要君者无上，非圣人者无法，非 孝者无亲。此大乱之道也。」"]},{"title":"广要道","content":["子曰：「教民亲爱，莫善于孝。教民礼顺，莫善于悌。移风易俗，莫善于乐。 安上治民，莫善于礼。礼者，敬而已矣。故敬其父，则子悦；敬其兄，则弟悦； 敬其君，则臣悦；敬一人，而千万人悦。所敬者寡，而悦者众，此之谓要道也。」"]},{"title":"广至德","content":["子曰：「君子之教以孝也，非家至而日见之也。教以孝，所以敬天下之为人 父者也。教以悌，所以敬天下之为人兄者也。教以臣，所以敬天下之为人君者也。 《诗》云：『恺悌君子，民之父母。』非至德，其孰能顺民如此其大者乎！」"]},{"title":"广扬名","content":["子曰：「君子之事亲孝，故忠可移于君。事兄悌，故顺可移于长。居家理， 故治可移于官。是以行成于内，而名立于后世矣。」"]},{"title":"谏诤","content":["曾子曰：「若夫慈爱、恭敬、安亲、扬名，则闻命矣。敢问子从父之令，可 谓孝乎？」子曰：「是何言与，是何言与！昔者天子有争臣七人，虽无道，不失 其天下；诸侯有争臣五人，虽无道，不失其国；大夫有争臣三人，虽无道，不失 其家；士有争友，则身不离于令名；父有争子，则身不陷于不义。故当不义，则子不可以不争于父，臣不可以不争于君；故当不义，则争之。从父之令，又焉得为孝乎！」"]},{"title":"感应","content":["子曰：「昔者明王事父孝，故事天明；事母孝，故事地察；长幼顺，故上下 治。天地明察，神明彰矣。故虽天子，必有尊也，言有父也；必有先也，言有兄 也。宗庙致敬，不忘亲也；修身慎行，恐辱先也。宗庙致敬，鬼神着矣。孝悌之 至，通于神明，光于四海，无所不通。《诗》云：『自西自东，自南自北，无思 不服。』」"]},{"title":"事君","content":["子曰：「君子之事上也，进思尽忠，退思补过，将顺其美，匡救其恶，故上 下能相亲也。《诗》云：『心乎爱矣，遐不谓矣，中心藏之，何日忘之。』」"]},{"title":"丧亲","content":["子曰：「孝子之丧亲也，哭不偯，礼无容，言不文，服美不安，闻乐不乐， 食旨不甘，此哀戚之情也。三日而食，教民无以死伤生。毁不灭性，此圣人之政 也。丧不过三年，示民有终也。为之棺椁衣衾而举之，陈其簠簋而哀戚之；擗踊 哭泣，哀以送之；卜其宅兆，而安措之；为之宗庙，以鬼享之；春秋祭祀，以时 思之。生事爱敬，死事哀戚，生民之本尽矣，死生之义备矣，孝子之事亲终矣。」"]}]}